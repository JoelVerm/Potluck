# Hoe willen studenten een eetlijst gebruiken?

Voor het maken van een nieuw eetlijst systeem is het belangrijk te weten hoe studenten eigenlijk een eetlijst zouden willen gebruiken. Op die manier kun je namelijk inspelen op de specifieke behoeften van de uiteindelijke gebruikers.

## Onderzoeksvraag

Hoe willen studenten een eetlijst gebruiken?

Gebruikers zijn vaak niet goed in het precies beschrijven van hun wensen. Daarom is antwoord nodig op de volgende vragen:

1. Hoe zeggen studenten zelf graag een eetlijst te gebruiken?
2. Hoe gebruiken studenten op dit moment bestaande eetlijsten?
3. Hoe beoordelen studenten alternatieve manieren om een eetlijst te gebruiken?

## Onderzoeksmethoden

Bij het beantwoorden van de drie subvragen zijn de volgende onderzoeksmethoden gebruikt:

### Explore user requirements

Door in gesprek te gaan met de eindgebruikers kun je ontdekken wat hun wensen zijn en hoe zij het systeem zouden willen gebruiken. Hierdoor is het mogelijk subvraag 1 te beantwoorden.

Deze methode resulteert in user stories, omdat de gebruikers zelf uitleggen wat hun wensen zijn.

### Task analysis (by observation)

Het observeren van gebruikers laat vaak zien dat ze het systeem anders gebruiken dan ze beschrijven. Door de werkelijkheid te bestuderen en beschrijven kun je subvraag 2 beantwoorden.

Het resultaat van deze onderzoeksmethode is een activiteitsdiagram (activity diagram) in de vorm van een flow chart.

### Pitch

Er zijn vaak allerlei alternatieve manieren om een systeem te maken. Door de basis anders op te zetten of juist een bepaalde functionaliteit aan te passen kom je soms tot een betere aanpak. Om iets met deze ideeën te kunnen is het nodig om ze te pitchen aan de gebruikers. De feedback op deze pitch beantwoordt subvraag 3.

De verworven feedback is het resultaat van deze methode.

## Verslag

Als student is het eenvoudig andere studenten te spreken en observeren. Dit onderzoek is dan ook vooral gedaan in informele setting.

### Explore user requirements

Studenten klaagden veel over bestaande eetlijst systemen. Daarop werd direct doorgevraagd naar wat een betere oplossing zou zijn. Ook is er ingegaan op de gewenste flow door de applicatie. Door de eindgebruikers lang aan het woord te laten kon hun mening eenvoudig worden samengesteld tot een aantal user stories.

### Task analysis (by observation)

Terwijl de eetlijst werd gebruikt is geobserveerd welke acties studenten daarvoor moesten nemen. Aangezien het systeem verschillend wordt gebruikt afhankelijk van onder andere het moment op de dag en de rol van de betreffende gebruiker, zijn bij ieder van deze opties de benodigde taken bijgehouden. Deze zijn daarna samengevat in een activiteitsdiagram.

### Pitch

Na een tijdje een eetlijst systeem gebruikt en onderzocht te hebben was het eenvoudig alternatieve aanpakken te bedenken voor veelgebruikte functies. Ook kunnen er mogelijkheden worden gezocht om het systeem uit te breiden. Deze ideeën zijn gepresenteerd aan een groep studenten, en hun meningen zijn verzameld.

## Resultaten

### Explore user requirements

De resultaten van deze onderzoeksmethode zijn samengevat in de volgende user stories:

- Als huisgenoot wil ik aangeven of ik vrienden meeneem zodat er voor hen gekookt wordt
- Als kok wil ik zien hoeveel mensen er mee eten, zodat ik genoeg kook
- Als kok wil ik zien wat de dieetwensen zijn van mijn huisgenoten, zodat iedereen het eten lust
- Als hoofdbewoner wil ik mensen kunnen toevoegen zodat nieuwe bewoners het systeem kunnen gebruiken
- Als hoofdbewoner wil ik mensen kunnen verwijderen zodat oud-bewoners niet in hun oude huis geregistreerd blijven
- Als huisgenoot die boodschappen doet wil ik de kosten makkelijk kunnen invoeren zodat iedere huisgenoot meebetaalt
- Als huisgenoot wil ik kunnen zien wie er op dit moment thuis is, zodat ik daar rekening mee kan houden als ik diegene nodig heb
- Als huisgenoot wil ik kunnen zien hoe vaak iedere bewoner kookt, zodat we de kookbeurten eerlijk kunnen verdelen
- Als huisgenoot wil ik dat medebewoners alleen voor vandaag kunnen aangeven of ze koken, zodat één huisgenoot niet alle fijne dagen kan reserveren

### Task analysis (by observation)

Alle geobserveerde flows zijn weergegeven in het volgende diagram:

![activity diagram](./Activity%20diagram.drawio.svg)

### Pitch

Er zijn een aantal ideeën bedacht en gepitcht. Hierop is de volgende feedback gegeven:

- Een tablet aan de muur om op te zien wie er thuis is
  - Dit is niet nodig omdat huisgenoten bij het thuiskomen en vertrekken kunnen aangeven of ze thuis zijn
  - Dit is erg handig omdat huisgenoten vaak vergeten aan te geven waar ze zijn tijdens het thuiskomen of vertrekken
  - Dit is makkelijk bij het koken omdat de kok dan eenvoudig kan zien wie er thuis is en zou kunnen helpen koken
- Een tablet aan de muur om op te zien wie er mee eet
  - Dit is erg handig om tijdens het koken verhoudingen aan te kunnen passen als er grote eters zijn
  - Hier moeten ook dieetwensen bij staan zodat daar rekening mee kan worden gehouden
- Een tablet aan de muur om consumpties op te turven
  - Dit zou makkelijk zijn om de kosten van consumpties mee te kunnen rekenen met de andere transacties
  - Deze functie zou niet logisch aansluiten bij de rest van het eetlijst systeem
  - Voor deze functie voldoet het bestaande systeem al volledig
- Een boodschappenlijstje in de app om in de supermarkt te kunnen bekijken
  - Deze optie is erg handig omdat huisboodschappen eenmaal in de supermarkt vaak vergeten worden

## Conclusie

Studenten willen vooral gemak in het gebruik van een eetlijst app. Hierdoor moeten alle taken zo eenvoudig en snel mogelijk uitgevoerd kunnen worden. Om hiervoor te zorgen is het handig om de activity flows zo kort mogelijk te houden.

Bij het vergelijken van de user requirements en de task analysis valt op dat veel van de requirements overeenkomen met de huidige situatie. Nieuw zijn dieetwensen en informatie over waar huisgenoten zijn.

De pitch levert een gemengd resultaat op. Te ingewikkelde functies zoals consumpties turven vallen niet in de smaak. Eenvoudigere opties, bijvoorbeeld een boodschappenlijst, zijn populairder. Daar tussenin staan de mogelijkheden met een vaste tablet. Deze zijn wel populair, maar het aanbrengen van een tablet is wel veel meer werk.